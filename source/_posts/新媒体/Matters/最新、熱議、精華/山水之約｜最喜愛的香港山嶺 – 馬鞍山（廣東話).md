
---
title: '山水之約｜最喜愛的香港山嶺 – 馬鞍山（廣東話)'
categories: 
 - 新媒体
 - Matters
 - 最新、熱議、精華
headimg: 'https://assets.matters.news/embed/70bf2d8b-76c4-4bcb-a9c3-069bf873dc4c.jpeg'
author: Matters
comments: false
date: Tue, 25 Jan 2022 04:58:49 GMT
thumbnail: 'https://assets.matters.news/embed/70bf2d8b-76c4-4bcb-a9c3-069bf873dc4c.jpeg'
---

<div>   
<p>香港嘅山唔高，頂盡都係得一千米。<br class="smart">因為佢有長長嘅海岸線同埋唔同嘅地質覆蓋，山嶺變化多端迷人。<br class="smart">朋友問我最愛邊座山，我嘅選擇唔係香港之巔<em>大帽山</em>，又唔係香港精神嘅代表<em>獅子山</em>。<br class="smart">有人鍾情於<em>大東山</em>爛頭營嘅<em>蘇格蘭</em>高地風情，亦有人醉心於<em>太平山</em>頂俯瞰<em>維多利亞港</em>嘅璀璨繁華。</p><figure class="image"><img src="https://assets.matters.news/embed/70bf2d8b-76c4-4bcb-a9c3-069bf873dc4c.jpeg" data-asset-id="70bf2d8b-76c4-4bcb-a9c3-069bf873dc4c" referrerpolicy="no-referrer"><figcaption><span>由左上至右後：大東山，獅子山，太平山，大帽山</span></figcaption></figure><blockquote>而我嘅心頭好係<strong><em>馬鞍山</em></strong>。</blockquote><figure class="image"><img src="https://assets.matters.news/embed/7f900e20-a29b-4b18-a824-88240aa78c11.jpeg" data-asset-id="7f900e20-a29b-4b18-a824-88240aa78c11" referrerpolicy="no-referrer"><figcaption><span>馬鞍山</span></figcaption></figure><h2><u>地理</u></h2><p><em>馬鞍山</em>楝响香港東邊，比<em>沙田</em>同<em>西貢</em>夾住。<br class="smart">主峰海拔７０２米，同<em>牛押山</em>由一個微微凹嘅山脊相連，因為外型似馬鞍而得名；同其他山峰聚埋，成為一個山系。</p><figure class="image"><img src="https://assets.matters.news/embed/e17ca512-8e57-4b41-99c1-8f40e46c4e61.jpeg" data-asset-id="e17ca512-8e57-4b41-99c1-8f40e46c4e61" referrerpolicy="no-referrer"><figcaption><span>由馬鞍山及牛押山形成馬鞍狀</span></figcaption></figure><p>呢頭最高就係<em>馬鞍山</em>，<strong>環迴３６０度無遮無擋</strong>。<br class="smart">北望<em>八仙嶺</em>，<em>梧桐山</em>；東面有<em>西貢</em>諸峰例如<em>石屋山</em>,<em>蚺蛇尖</em>。<br class="smart">南面可以望到九龍群山及至港島部份崚線，西面由一眾圍繞<em>沙田巿鎮</em>嘅眾山例如<em>針山</em>同<em>大帽山</em>。</p><figure class="image"><img src="https://assets.matters.news/embed/ca3e44f4-e205-4a55-9e6e-c301edcef81c.jpeg" data-asset-id="ca3e44f4-e205-4a55-9e6e-c301edcef81c" referrerpolicy="no-referrer"><figcaption><span>八仙嶺下嘅船灣淡水湖</span></figcaption></figure><figure class="image"><img src="https://assets.matters.news/embed/2c1c0fa9-3a47-40a3-b62f-d8a0b6246866.jpeg" data-asset-id="2c1c0fa9-3a47-40a3-b62f-d8a0b6246866" referrerpolicy="no-referrer"><figcaption><span>西貢群山下嘅企嶺下海</span></figcaption></figure><p>佢嘅海岸線亦都非常優美，從<em>沙田巿鎮</em>嘅<em>城門河</em>流出<em>吐露港</em>；再遠一尐嘅<em>赤門海峽</em>，<strong>一脈相承</strong>。<br class="smart">尤其响陽光映照之下嘅<em>企嶺下海</em>，<strong>一片寧謐寂靜</strong>。<br class="smart">東面嘅<em>西貢海</em>又經常<strong>千帆並舉，靜中帶旺</strong>。</p><figure class="image"><img src="https://assets.matters.news/embed/57718b00-35c6-4f6a-90cb-28504d1b33bc.jpeg" data-asset-id="57718b00-35c6-4f6a-90cb-28504d1b33bc" referrerpolicy="no-referrer"><figcaption><span>針山下嘅沙田巿鎮同城門河</span></figcaption></figure><h2><strong><u>風貌</u></strong></h2><p>除咗高山同海岸線，佢可以睇到<em>昂平高原</em>(拜託，400米海拔對於香港嚟講已經係高原㗎嘞，咪奢求)。<br class="smart">你好彩尐仲會睇到班人＂飛上天上＂，因為喱度係滑翔傘嘅蒲點。<em><br class="smart">馬大石澗</em>源於<em>馬鞍山</em>，中游亦有爆紅嘅<em>英雄瀑</em>，絕對係渡過熱辣辣嘅夏天嘅消暑之選。<br class="smart">附近嘅<em>鹿巢山</em>亦都有全港最大嘅石林，<strong>保證你對各種多變嘅地貌睇到Ｏ咀</strong>。</p><figure class="image"><img src="https://assets.matters.news/embed/f184dc71-b405-48be-915e-3150bef7b4d8.jpeg" data-asset-id="f184dc71-b405-48be-915e-3150bef7b4d8" referrerpolicy="no-referrer"><figcaption><span>昂平高原，英雄瀑及鹿巢石林</span></figcaption></figure><h2><strong><u>杜鵑花</u></strong></h2><p>香港有六種原生野生杜鵑花，分別係香港杜鵑，華麗杜鵑，毛葉杜鵑，紅杜鵑，羊角杜鵑同埋南華杜鵑。<em><br class="smart">馬鞍山</em>嘅土壤偏酸性，山勢陡峭，無乜人搞，有利野生杜鵑花生長。<br class="smart">喱個山區竟然可以培育到全部六種，所以每年春季，沾寒沾凍濛查查，依然一大班友排住隊上嚟睇。</p><figure class="image"><img src="https://assets.matters.news/embed/f5dc3f33-35d3-4c96-8b94-7a0bec931389.jpeg" data-asset-id="f5dc3f33-35d3-4c96-8b94-7a0bec931389" referrerpolicy="no-referrer"><figcaption><span>六種香港原生杜鵑花</span></figcaption></figure><p>有尐响路邊矮得得嘅灌木入面爭奇鬥艷，又有尐聚咗响高大喬木上面花枝招展，亦有尐响峭壁上絕處逢生。<strong>本土物種受到外來物種嘅競爭，要生存，唔容易。</strong></p><figure class="image"><img src="https://assets.matters.news/embed/d5471ab4-9289-4d4d-826a-260a282a8640.jpeg" data-asset-id="d5471ab4-9289-4d4d-826a-260a282a8640" referrerpolicy="no-referrer"><figcaption><span>不同形態嘅爭逐</span></figcaption></figure><h2><strong><u>人文</u></strong></h2><p><em>馬鞍山</em>係香港<s>唯一</s>難得一見嘅工業礦山，山腰度有一個荒廢咗嘅鐡礦場，喺二十世紀四十至七十年代有興盛嘅採礦業務，產品曾經遠銷至<em>日本</em>。<br class="smart">山中村落曾經聚居多達五千名礦工同埋眷屬。<br class="smart">宜家部分村落仍然有人居住，亦都有一間<a href="http://gyc.elchk.org.hk/zh-hant/" rel="noopener noreferrer" target="_blank">鞍山探索館</a>導賞巿民認識當年嘅種種歷史。<br class="smart">而當中一尐地底礦洞雖然遭到政府圍封，仍然有唔少人入去探險。<br class="smart">其實<strong>政府根本漠視喱項重大歷史遺址</strong>，令到大家企晒响度。<br class="smart">而喺露天礦場外圍，依然可以搵到唔少嘅鐡礦石，我亦都好鍾意帶朋友嚟參觀同埋碰運氣。<br class="smart">唔該<strong>記住山野不留痕外，亦都唔好帶走一花一石</strong>。</p><figure class="image"><img src="https://assets.matters.news/embed/f51c8684-c463-4335-8e68-79d70e8e139f.jpeg" data-asset-id="f51c8684-c463-4335-8e68-79d70e8e139f" referrerpolicy="no-referrer"><figcaption><span>鞍山探索館，地底礦洞入口，露天礦場</span></figcaption></figure><blockquote><em>馬鞍山</em>能夠成為心中最愛，係因為山作為唔同經歷嘅載體，盛滿我深厚嘅情感。</blockquote><h2><strong><u>成長</u></strong></h2><p><em>馬鞍山</em>上遠眺嘅風景，無論係<em>沙田巿鎮</em>，中文大學，<em>吐露港</em>，<em>烏溪沙</em>海岸，定係<em>大埔巿鎮</em>,<strong>我成世根本就响度住啦，返學啦，玩啦</strong>。<br class="smart">企响度就望到鄉下，每個地方都有我嘅腳毛，臭汗同故事。</p><figure class="image"><img src="https://assets.matters.news/embed/4d9f89f8-d47f-46dc-b5eb-57cf862fa180.jpeg" data-asset-id="4d9f89f8-d47f-46dc-b5eb-57cf862fa180" referrerpolicy="no-referrer"><figcaption><span>滿載記憶嘅暴大</span></figcaption></figure><figure class="image"><img src="https://assets.matters.news/embed/a8e69215-f779-42be-8218-1904d87f693f.jpeg" data-asset-id="a8e69215-f779-42be-8218-1904d87f693f" referrerpolicy="no-referrer"><figcaption><span>自小長大嘅巿鎮</span></figcaption></figure><h2><strong><u>元旦行山</u></strong></h2><p>千禧年後無幾耐，每年元旦都會同朋友行山鬆下。<br class="smart">第一年就係爬<em>馬鞍山</em>，取道傳統嘅上山路線，由<em>吊手岩</em>一路撐到<em>彎曲山</em>，返番<em>馬鞍山村</em>，途中仲搵下啲奇石。<br class="smart">之後接近廿年，<strong>人事唔同晒，香港變天，唯獨此山不變。</strong></p><figure class="image"><img src="https://assets.matters.news/embed/054ed892-9a89-42a7-9e0b-b5cfe859f6f8.jpeg" data-asset-id="054ed892-9a89-42a7-9e0b-b5cfe859f6f8" referrerpolicy="no-referrer"><figcaption><span>馬鞍山的登山口</span></figcaption></figure><figure class="image"><img src="https://assets.matters.news/embed/861ac574-8d96-488b-b2e0-480805705d8f.jpeg" data-asset-id="861ac574-8d96-488b-b2e0-480805705d8f" referrerpolicy="no-referrer"><figcaption><span>鞍山眾奇石</span></figcaption></figure><h2><strong><u>毅行者</u></strong></h2><p>有一年參加毅行者(香港經典嘅慈善<s>跑</s>行山活動，要响48個鐘內完成100公里嘅麥里浩徑，通晒頂咁由<em>西貢北潭涌</em>行到<em>元朗大棠</em>)，<strong>中晒暑咁操練</strong>。<br class="smart">响山腳嘅麥徑第四段，<strong>瀨晒野，腳都抬唔起</strong>：每上10級樓梯就要坐低抖10分鐘，好彩隊友無詐形。<br class="smart">Ｄ-ｄａｙ果日，摸黑頂住凛凛寒風步過彎曲山，四圍響起直昇機嘅盤旋聲，仲有人吱吱吟話有人誤墮山崖。<br class="smart"><strong>喱種經歷好似死過返生，邊會唔記得呢。</strong></p><figure class="image"><img src="https://assets.matters.news/embed/8e8cc77a-c134-439d-a6ad-ff7a1c7e31b0.jpeg" data-asset-id="8e8cc77a-c134-439d-a6ad-ff7a1c7e31b0" referrerpolicy="no-referrer"><figcaption><span>麥里浩徑第四段嘅登山口</span></figcaption></figure><figure class="image"><img src="https://assets.matters.news/embed/79e46aca-c91c-4641-9690-773f7be3d811.jpeg" data-asset-id="79e46aca-c91c-4641-9690-773f7be3d811" referrerpolicy="no-referrer"><figcaption><span>毅行者</span></figcaption></figure><figure class="image"><img src="https://assets.matters.news/embed/1c7a5660-4a3f-43b2-8dbb-31311106936d.jpeg" data-asset-id="1c7a5660-4a3f-43b2-8dbb-31311106936d" referrerpolicy="no-referrer"><figcaption><span>就係呢段路頂住烈風，摸黑前進，驚死跌落山</span></figcaption></figure><h2><strong><u>釋放</u></strong></h2><p>果年主子大病，整整兩個幾無抖過。<br class="smart">終於等到主子有尐起色，可以安排行程小休。<br class="smart">揀咗兩條無乜人嘅路線，登高遠望果一片色彩繽紛嘅<em>企嶺下海</em>，即刻覺得舒一口悶氣，等我<strong>有精神返屋企搏殺。</strong></p><figure class="image"><img src="https://assets.matters.news/embed/53f6dcf0-251b-4fc6-942b-839cbd5fc0ac.jpeg" data-asset-id="53f6dcf0-251b-4fc6-942b-839cbd5fc0ac" referrerpolicy="no-referrer"><figcaption><span>色彩繽紛的企嶺下海</span></figcaption></figure><h2><strong><u>雲海夕照</u></strong></h2><p>某年帶住西人同事望山望海，巧遇冷鋒襲港。<br class="smart">上山時天朗氣清，睇住<strong>雲霧由<em>西貢海</em>上慢慢漂過嚟，再昇上<em>昂平高原</em>，再冚過去<em>沙田巿鎮</em></strong>。<br class="smart">仲要撞正日落西山，<strong>睇到大家依哇鬼叫</strong>。</p><figure class="image"><img src="https://assets.matters.news/embed/82ccfa89-dead-49cc-a610-5c7a59d45ecf.jpeg" data-asset-id="82ccfa89-dead-49cc-a610-5c7a59d45ecf" referrerpolicy="no-referrer"><figcaption><span>海霧西進</span></figcaption></figure><figure class="image"><img src="https://assets.matters.news/embed/98f574d0-fb2a-4b60-9509-d7a59fb9b7d2.jpeg" data-asset-id="98f574d0-fb2a-4b60-9509-d7a59fb9b7d2" referrerpolicy="no-referrer"><figcaption><span>雲海夕照</span></figcaption></figure><h2><strong><u>獨行觀日出</u></strong></h2><p>又一年心血來潮，約埋朋友到<em>昂平</em>宿一宵睇日出。<br class="smart">無厘頭搞到要獨自夜行：响山腳同村狗傾咗一陣先過到路；慢慢行又停响路間中靜靜睇星；營地前比幾到十隻飢餓鬼陀地牛<strong>睥實</strong>。<br class="smart">就算唔能夠睇住太陽由海平面凸出嚟，不過<strong>攤响清新嘅草地上面，懶洋洋咁嘆世界，曬太陽</strong>。<br class="smart"><strong>成晚嘅經驗幾咁舒暢，難忘</strong>。</p><figure class="image"><img src="https://assets.matters.news/embed/cab6ab0e-1c2c-4e80-8747-df8661f7d0c1.jpeg" data-asset-id="cab6ab0e-1c2c-4e80-8747-df8661f7d0c1" referrerpolicy="no-referrer"><figcaption><span>難得响香港睇到滿天星宿</span></figcaption></figure><p><br></p><figure class="image"><img src="https://assets.matters.news/embed/dbeaa686-660d-40a6-827c-fde7a698d8a1.jpeg" data-asset-id="dbeaa686-660d-40a6-827c-fde7a698d8a1" referrerpolicy="no-referrer"><figcaption><span>難得响香港睇到滿天星宿</span></figcaption></figure><figure class="image"><img src="https://assets.matters.news/embed/8e713352-4558-4cce-9409-c4a3c8831055.jpeg" data-asset-id="8e713352-4558-4cce-9409-c4a3c8831055" referrerpolicy="no-referrer"><figcaption><span>躺平</span></figcaption></figure><blockquote>我曾經陪埋唔同嘅朋友，分享我嘅所愛。<br class="smart">直到宜家我都不時盤算點樣調整行程，希望帶大家行喱座山嘅唔同路線。<br class="smart"><strong>可惜齋諗，時間同行動力太少</strong>。<br class="smart"><strong>要把握時間，做野嘞！</strong><br class="smart"></blockquote><p><br></p>  
</div>
            