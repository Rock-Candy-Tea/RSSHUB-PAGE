
---
title: '中環遊戲（後記）'
categories: 
 - 新媒体
 - Matters
 - 最新、熱議、精華
headimg: 'https://assets.matters.news/embed/e8158d8f-2295-4136-aa9a-51fd3fcf3ee8.jpeg'
author: Matters
comments: false
date: Wed, 12 May 2021 12:36:13 GMT
thumbnail: 'https://assets.matters.news/embed/e8158d8f-2295-4136-aa9a-51fd3fcf3ee8.jpeg'
---

<div>   
<h2>Just the way you are</h2><figure class="image"><img src="https://assets.matters.news/embed/e8158d8f-2295-4136-aa9a-51fd3fcf3ee8.jpeg" data-asset-id="e8158d8f-2295-4136-aa9a-51fd3fcf3ee8" referrerpolicy="no-referrer"><figcaption><span></span></figcaption></figure><p>2010 年 9 月 8 日，中歐夏令時間下晝四點幾，法蘭克福機場入境大堂。</p><p>飛機安全降落法蘭克福，我哋推住一車行李、戰戰兢兢咁步入入境大堂。喺「EU」同「Non-EU」兩條隊中，我選擇咗「EU」嘅龍尾。</p><p>Moment of truth：我哋嘅「逃亡」計劃最重要嘅一步，就係要經 EU 通道入境。呢個其實係個「指標性」嘅試驗，睇吓我 gather 返嚟嘅 info 有冇用。</p><p>簡單而壟統講句，如果我哋成功經 EU 通道入境的話，咁我哋嘅移民計劃就提前成功 — 經 EU 通道入境，即係冇喺護照上蓋印同冇留記錄，咁我喺神根區任何地方落腳理論上都可以，因為根本冇我入境記錄，即係話我唔會過期居留，攞唔攞定居嘅文件（Freizügigkeitsbescheinigung / Freedom of Movement Certificate），經已係其次。</p><p>雖然話，就算我俾人趕返去排 Non-EU 條隊，對我行使 EU Freedom of Movement 權力其實冇任何影響（批文件俾我嘅，同 check 證件嘅，唔係同一班人），但背負住咁大嘅壓力，我當然希望盡早得以釋放。</p><p>沿住條隊一步一步咁排前去，終於輪到我「過關」。我深呼吸、將我手上嘅 BNO 交俾入境人員。佢望一望本護照嘅面、揭一揭去個人資料個一頁、仔細閱讀上面嘅資料、然後望一望我。最後，佢將護照交還俾我，我順利入境。然後，到 Winnie 重複呢個過程。</p><p>當我哋兩個都離開入境大堂嗰陣，我輕輕同 Winnie 講：「恭喜你，我哋已經成功過咗第一關！」</p><p>移民生活正式開始！</p><hr><p>我哋喺法蘭克福逗留咗四日，呢四日主要係要嚟減壓同 tune 返慢副偈嘅。而我亦繼續嘔咗兩日；睇嚟，降低皮質醇到正常水平，原來需時兩日。</p><p>呢幾日期間，我哋同自己玩咗個小遊戲：我哋盡量嘗試唔搭的士、出入去玩都只係搭公共交通公具。雖然<a href="https://evchk.wikia.org/zh/wiki/%E6%88%91%E8%A6%BA%E5%BE%97%E7%94%B7%E4%BA%BA%E5%88%B0%E5%B7%A6%E4%B8%89%E5%8D%81%E6%AD%B2%E4%BB%B2%E8%A6%81%E4%BE%9D%E8%B3%B4%E4%BA%A4%E9%80%9A%E5%B7%A5%E5%85%B7%E5%A5%BD%E5%8F%AF%E6%86%90" target="_blank">男人到左三十歲仲要依賴交通工具好可憐</a>，但其實當中都有唔少樂趣 — 特別係我一係揸車、一係「伸手牌」已經好多年。</p><p>每日，我哋都漫無目的咁喺市內遊覽。有時會坐喺大歐元標誌前面嘅長櫈、無無聊聊咁傾吓日後想過啲點樣嘅日子、住喺個點嘅地方。喺嗰幾日嘅傾談當中，我先發現，原來我地由拍拖開始，一直到結婚，都冇好好咁傾過呢類話題。我哋之前只係會互相訴苦、講吓啲客同啲同事點仆街、點樣搵多啲錢、點樣去豪使搵返嚟嘅錢、點樣發達；但我哋其實冇傾過，我哋想過啲點樣嘅生活。</p><p>咁多年嚟，原來我嘅目標，都只不過係點樣可以喺香港好好咁「生存」。「生存」同「生活」，原來可以係完全唔同嘅兩回事。</p><p>我哋仲喺法蘭克福度過咗我哋嘅結婚週年紀念。冇好 cozy 嘅晚餐、冇好名貴嘅禮物，有嘅係一餐好平凡嘅酒店晚餐、同兩個完全放低包袱嘅人。</p><p>四日後，我哋搭 ICE，去到我哋嘅「目的地」雷根斯堡。</p><p>坦白講，第一日其實唔太吸引，因為天氣唔好，因為個醜樣火車站毫不吸引，因為嘉忻介紹俾我哋、「好近市中心」嘅酒店，原來要搭十歐的士先到市中心（當年個腦嘅港元兌歐元自動換算裝置仲未拆除，次次出入諗起要搭成舊水的士，真係有啲赤），因為第一晚我要喺停車場嘅 kiosk 度食currywurst 做晚飯；總之，Regensburg 嘅第一日非常唔吸引。</p><p>呢個情況要去到第二日，當我哋行入佢嘅舊城區嗰陣，先至明白咩叫做「一見鍾情」 — 冇錯，我哋對呢個似意大利、似布拉格都多過似德國嘅小城一見傾心、決定將呢度作為日後生活嘅居所。</p><p>一個星期後，我哋離開酒店、搬入我哋喺德國嘅第一個「家」 — 語言學校宿舍。</p><p>住宿舍對我嚟講唔係啲乜嘢新體驗，但對 Winnie 嚟講呢次係全新嘅經驗。雖然我哋兩個唔係成個 hall 最老嘅兩件（仲有一個聖公會牧師年紀比我哋大），但面對住一班十八廿二嘅聯合國𡃁仔𡃁妹，自己嘅心態都不其然年輕咗。其中一個十九歲準備入 U 嘅馬華𡃁仔，更加協助我哋 break-in 呢個新城市。得佢嘅幫助，我哋好快就開到銀行戶口、手機 SIM 卡、同埋掌握到宿舍附近嘅超市同亞洲超市嘅位置。</p><p>同一班腦囟都未生埋嘅𡃁仔𡃁妹「同居」，係好講技巧嘅 — 溝通嘅技巧、忍耐嘅技巧。溝通大家知係乜，至於忍耐 — 由於宿舍係共用廚房，作為成年人，你真係要好耐心忍讓呢班小朋友煮食嘅俹簁、求其同埋污糟。你要學識「事不關己、關人隱事」嘅耐性，選擇性無視廚房嘅髒亂，同埋買定一大堆私家碗碟、避免使用阿公碗碟。</p><p>咁嘅生活，我哋過咗三個幾月，直到 2011 年年初，我哋搵到自己嘅家為止。而呢班小朋友，就係我哋喺德國嘅第一班朋友，而家睇住佢哋結婚生仔，感覺好奇妙。</p><p>除咗學習適應呢班新朋友之外，我亦都慢慢觀察到，Winnie 離開香港後嘅變化。</p><p>喺香港生活同工作咁多年，特別係從事公關行業，Winnie 一直俾我嘅印象，都係個好實際嘅人。亦都由於我哋從事公關行業，我哋非常理解一間公司嘅管理層最緊張啲乜、同最怕啲乜；所以當我哋要報復「玩嘢」嗰陣，通常都會重重擊中要害，令到人哋要「買我哋怕」。換句話嚟講，作為日常生活嘅「客人」，我哋喺好恐怖嗰隻「西客」。</p><p>嚟咗德國生活後，可能生活唔再好似香港咁緊張，亦都可能係心態唔同，我喺 Winnie 身上，觀察到一種轉變 — 一種好微妙、又好可愛嘅變化，佢開始變得關注生活周遭嘅人事物。佢開始會享受一個下晝喺陽光下嘅露天茶座，佢開始會享受行兩三間超市「格價」，佢開始會每日走去市中心廣場食 Crêpe「儲印仔」。</p><p>喺冬天來臨嘅日子，鄉間嘅小型馬戲團會帶上一兩隻「侏儒馬」、喺市中心廣場嘅聖誕市集附近吸引遊人影相「打賞」（OT：「打賞」呢個詞係咁用嘅，唔係用喺以寫作為生嘅人身上，ok？）。Winnie 每次行過，都會放低一兩歐，然後 pet 吓隻馬。某日，Winnie 如常打賞馬戲團嘅人；但轉頭，Winnie 喺 coffee shop 買咗一杯咖啡，然後送俾喺寒風中開工嘅馬戲團員工。</p><p>由拍拖到結婚嘅三年日子，我從來未見過一個咁可愛嘅 Winnie。</p><blockquote><em>Oh her eyes, her eyes, make the stars look like they’re not shining<br class="smart">Her hair, her hair, falls perfectly without her trying<br class="smart">She’s so beautiful, and I tell her every day<br class="smart">Yeah, I know, I know when I compliment her she won’t believe me<br class="smart">And it’s so, it’s so sad to think she don’t see what I see<br class="smart">But every time she asks me do I look okay, I say<br class="smart">When I see your face<br class="smart">There’s not a thing that I would change<br class="smart">’Cause you’re amazing<br class="smart">Just the way you are<br class="smart">And when you smile<br class="smart">The whole world stops and stares for awhile<br class="smart">’Cause girl you’re amazing<br class="smart">Just the way you are</em></blockquote><figure class="embed-video"><div class="iframe-container"><iframe src="https://www.youtube.com/embed/GhFSgnvKqm4?rel=0" frameborder="0" allowfullscreen="true" sandbox="allow-scripts allow-same-origin allow-popups"></iframe></div><figcaption><span></span></figcaption></figure><p>我哋喺德國嘅生活，的確有種「反璞歸真」嘅感覺。唔再需要見一啲同工作有關嘅人、再加上身邊嘅朋友好多都仲係大學生或者 frash grad，我哋實在唔需要再大袍大甲戎裝侍候 — 唔好誤會，我從來都唔係「斷捨離」嘅人，更加唔會好似李孝利咁、突然 180 度變身「自然人」，我就算死咗釘好蓋、都唔會有「覺今是而昨非」嘅領悟。</p><p>隨手著件 H&M 價值五歐嘅 tee 同爛牛出街，固然有種清新自然嘅感覺；但係著住全身價值六位數港幣嘅 deluxe 衫褲鞋襪、戴住隻幾十萬嘅柏德菲臘、揸住部 Cayman S 喺銅鑼灣招搖過市嘅感覺，亦絕對唔係件應該羞恥嘅事。賺錢、享受、慾望，只要好好控制，從來都唔係件壞事；唔好俾啲成世未試過有錢嘅人、用啲三毫子哲學嚟坤鳩你。</p><p>人一世物一世，我好慶幸，兩者我都經歷過、兩者我都喜歡。</p><p>I did it my way.</p><hr><p>非常感謝大家睇完晒整輯嘅《中環遊戲》。呢輯小說係繼《當首爾仍是叫漢城的那些年》之後，我寫過最長嘅小說。我冇去認真計過字數，但記憶所及，由 Prelude 到呢篇後記，《中環遊戲》鮮有少過三千字嘅單一集數；就算有，都可能係一兩集嘅二千六七字。由此推算，七十一集嘅《中環遊戲》，其實字數應該同《漢城》相差無幾、大約廿一萬左右。</p><p>所以都係嗰句：邊個話長文冇人睇㗎？！</p><p>《中環遊戲》得到大家幾多嘅掌聲，我亦都冇去統計過。只係知道喺 Medium，七十一篇文章，絕大部分都獲得 1.8k 至 2.2k 不等嘅掌聲；實在非常多謝大家嘅厚愛。</p><p>另外一個要感謝大家不離不棄嘅原因，係因為《中環遊戲》嘅「生不逢時」。《中環遊戲》 Prelude 嘅推出日期，係 2019 年 6 月 10 日。喺推出之前，我同 LikeCoin 嘅 <a class="mention" href="https://matters.news/@edmond" target="_blank" data-display-name="黃牛山人" data-user-name="edmond" data-id="VXNlcjo3ODM">﻿<span>@黃牛山人</span>﻿</a> 傾過，原本想早一星期出街，但大家都覺得，應該避一避「六四」嘅風頭，於是將推出日期押後。點知，六四雖然避過咗，但迎來更兇猛嘅驚濤駭浪……喺歷時九個多月嘅連載過程中，《中環遊戲》就因為唔同嘅原因而暫停過；幸好，都只不過係一兩期嘅事，整體連載過程大致上順利。</p><p>世事如棋局局新，但任憑我幾老油條都好，我從來冇諗過，自己寫嘅小說，會喺憂患中誕生、災難中結束。自問人生中都經歷過唔少大時代，但喺《中環遊戲》連載嘅呢九個月中所經歷嘅，並唔係我餘生可以忘記嘅事情。</p><p>《中環遊戲》嘅創作過程，亦都冇想像中咁順利。當中有好多有趣嘅故事，亦因為故事中人嘅真實身份比較容易猜出（公職、有名氣、真正行內嘅 KOL etc）、而佢哋仍然人在江湖嘅關係，所以好多故事就咁隱沒於世。早排閱讀《Camping Club》馬建永 PD 嘅訪問，佢講述《Camping Club》拍攝過程中得嚟嘅海量片段，就係因為 Fin.K.L 四女提及嘅嘢涉及私隱而要刪除；我當時嘅感覺係：Tell me about it……</p><p>另外一樣同預期稍有唔同嘅，係 Cindy 嘅戲份。喺最初嘅故事構想中，佢嘅戲份並冇而家咁重。但當落筆之後，發現筆下嘅佢效果出乎意料嘅好，於是就加多咗佢嘅戲份。亦都因為咁，再加上聖誕同農曆年我都放咗假，所以《中環遊戲》亦由原先預算嘅一二月結束、一直拖到而家先正式畫上句號。</p><p>所以，亦非常感謝大家對我嘅耐性。</p><p>最後，祝大家身體健康；我哋江湖再見！</p>  
</div>
            